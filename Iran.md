# On The Country We Love, Iran
# درباره سرزمین دوست داشتنی‌مان، ایران

## بخش ۱: مقدمه

ما معترضیم به روزهای سختی که سال‌ها و قرن‌ها گذرانده‌ایم و پیوسته داغدار و
دلتنگ سرزمین ویرانمان، حقوق انسانی‌مان و  عزیزان از دست رفته‌مان بوده‌ایم و نیاز داریم
بدانیم که چرا معترضیم، به چه موضوع‌هایی معترضیم  و چه راه‌حل‌هایی برای آن موضوعات داریم.
این کمک می کند تا قبل از هر اعتراض و تلاش برای تغییر سیاسی، بفهمیم چگونه می‌توانیم
(و آیا می‌توانیم) کشوری داشته باشیم که به ایده‌آل همه ما نزدیک‌تر است و مبانی نظری آن را بنیان بگذاریم
و از تکرار تجربیات گذشته خودداری کنیم. این صفحه چنین هدفی را دنبال می کند.

ما از گذشته آموخته ایم که هیچ منبع جامع و کاملی در زمین و در آسمان وجود ندارد که
با دستورالعمل‌های از پیش نوشته شده، مشکلات ما را برطرف کند
(این موضوع را در [بخش ۳](#بخش-۳-ویژگی-های-جامعه-ایرانی-و-ریشه-های-آن) با جزییات توضیح می دهیم).
بنابراین تنها منبع‌های ما در رسیدن به یک ساختار مطلوب برای جامعه مان،
(۱) عقل زمینی خودمان، (۲) استفاده از تجربیات و نظرات دیگران و (۳) بحث با یکدیگر است
تابتوانیم تصویر کامل‌تری از خواسته ها و همچنین روش رسیدن به آنها داشته باشیم و زوایا 
و دیدگاه‌های متفاوت را لحاظ کنیم. پس، **لطفا مشارکت کنید**. این بحث بدون نظر شما ناقص می ماند.
نظرات خود را بیان کنید و اشکالاتی که می بینید را اعلام کنید. 

برای تسهیل مشارکت، ما از ساختار git و امکانات GitHub برای انتشار این متن استفاده می کنیم.
 شما می توانید با ثبت نظرات خود در قسمت Issues بحث را تکمیل کنید. ما نظرات شما را در بحث اضافه می کنیم.
 اگر فکر می کنید که این متن نیاز به تغییرات زیادی دارد که با توجه به
 نگرش موجود در مطالب این صفحه قابل اعمال نیست، یک نسخه از این متن را Fork کنید و تغییرات خود را 
 اعمال کنید و منتشر کنید. 
 
 مطمئن باشید که این که فکر شما توسط افرادی شاید نادرست ارزش‌یابی شود، اهمیت چندانی ندارد.
 حرفی را که فکر می کنید درست است بیان کنید و از به خطا رفتن بحث ها جلوگیری کنید.
 مهم این است که تمامی تجربیات و اشتباهات را بررسی کنیم تا از تکرار آن‌ها خودداری کنیم.
 پس لطفا تفکرات و تجربیات خود را بیان کنید و کمک کنید تا بحث پخته شود. 
 
برای مشارکت در بحث:
* به نظرات دیگران احترام بگذاریم و تنها بر اساس منطق صحبت کنیم.
* اگر مطلبی را از جای دیگری نقل می کنیم، منبع نظرات خود را بیاوریم.
* در مورد استفاده از کلمات کاملا فارسی حساس نباشیم چون این یک بحث روزانه (و با این وجود، دقیق) است.

در صورت موفقیت این طرح (این صفحه یا صفحات دیگری که در آینده ممکن است ایجاد شود و
مسائل و مشکلات و راه حل ها را بهتر و شفاف تر بیان کند) و یا طرح های مشابه (که شاید وجود دارند و ما نمی دانیم)
و مشارکت افراد و گروه‌های مختلف در بیان مشکلات و تکمیل راه حل آنها،
ما ممکن است به این نتیجه برسیم که ما پیش‌نیازهای تغییر حکومت به صورت مفید را نداریم. به عبارت دیگر هر چند
به تغییر نیازداریم، اما خرد جمعی و ارتباطی لازم برای آن را نداریم.
در این حالت نیز این نتیجه‌ گیری کمک می‌کند تا از سخت‌تر شدن اوضاع جلوگیری کنیم و
دلایلی برای عرضه به عزیزانمان داشته باشیم تا جان خود را به خطر نیندازند.

### ساختار و توضیحاتی درباره این متن

در [بخش ۲، انگیزه](#بخش-۲-انگیزه)، لزوم صرف وقت برای این موضوع را مطرح می کنیم.
ما باید بدانیم چرا این موضوع مهم است که دیدگاه ها و خواسته هایمان را مکتوب کنیم و
با هم بر سر آنها بحث کنیم. در [بخش ۳، ویژگی‌های جامعه ایرانی](#بخش-۳-ویژگی-های-جامعه-ایرانی-و-ریشه-های-آن)،
در مورد خودمان حرف می زنیم. می خواهیم بدانیم که ما چه مشکلی داریم که نتوانسته ایم خواسته هایمان را مطرح کنیم
و پیش ببریم. در [بخش ۴](#بخش-۴-پیش-نیازهای-رسیدن-به-مدل-ایده-آل-سیاسی)، 
پیش نیاز های رسیدن به مدل مطلوب سیاسی را مطرح می کنیم.
در [بخش ۵، بیشتر بیندیشیم](#بخش-۵-بیشتر-بیندیشیم)، 
به بحث در مورد رفتارهایی می پردازیم که به نظر می رسد نیاز به تفکر بیشتر دارند و 
در [ضمیمه ۲، از اندیشمندان بیاموزیم](#ضمیمه-۲-از-اندیشمندان-بیاموزیم)، خلاصه ای از تفکرات مرتبط با
موضوعات مطرح شده را ابراز می کنیم.

بسیاری از مطالب این متن (و شاید همه آنها)، تکراری هستند و ما ادعایی برای نو بودن همه
و یا قسمتی از مطالب نداریم. همچنین سعی کرده‌ایم در بخش های مختلف مرجع‌ها را مشخص کنیم.
[ضمیمه ۲](#ضمیمه-۲-از-اندیشمندان-بیاموزیم) نیز قسمت هایی از نظرات اندیشمندان در رابطه 
با موضوع های بحث شده را مطرح می کند. 

همچنین، این متن بدون نام نویسندگان منتشر می شود زیرا که فکر می کنیم این متن با مشارکت
دیگران تکمیل می شود و همه افراد در تکمیل این متن سهیمند. از سوی دیگر فعالیت بدون نام
در فراهم کردن این متن، امنیت و آزادی بیشتری فراهم می‌کند. از این رو فعلا بدون نام گردآورندگان/نویسندگان منتشر می‌شود.

این موضوع شاید خیلی مهم نباشد و اکثر بازدیدکنندگان آن را بدانند، اما در استفاده
از قسمت Issues توجه کنید که روی لینک‌هایی که مشکوکید کلیک نکنید، زیرا که لینک‌ها
توسط افراد مختلف می تواند ثبت شود و پس از بازدید شما از آن صفحات، آی پی شما را
به نهادهای جاسوسی حکومت فعلی ایران گزارش کنند. در صورتی که در داخل ایران و با آی پی اصلی خود
از اینترنت استفاده می کنید، امکان شناسایی شما به عنوان بازدید کننده این صفحات وجود دارد.


## بخش ۲: انگیزه

با مشخص کردن دیدگاه‌هایمان و بحث کردن بر سر آنها، ما آنها را تصحیح می کنیم و
از سوی دیگر در می‌یابیم که چه موانعی بر سر دستیابی به جامعه مطلوب خود داریم. 

همچنین با این بحث، ما، توقع خود را از تغییرات مشخص می کنیم. گروه‌های مختلفی
از ما برای ارتقاء نظام سیاسی فعالیت می کنند و مشخص نیست که اهداف هر کدام چه هست 
و با چه دیدگاه و چه هدفی فعالیت می کنند. از این‌رو مشاهده می کنیم که در بخش هایی
از جامعه، **از تغییر می ترسیم** و مشخص نیست که آیا به سوی شرایط بهتر می رویم و یا بدتر؟
آیا ما خواهان بازگشت به ایدئولوژی خاصی هستیم؟ آیا ما خواهان تجزیه کشور هستیم؟
قومیت ها و ادیان مختلف آیا به رسمیت شناخته می شوند؟ و... . این بحث کمک می کند
که دیدگاه یکدیگر را بدانیم و انتخاب شفاف و عقلانی داشته باشیم.

 از سوی دیگر، این بحث مشخص می‌کند که چرا ما به وضعیت فعلی دچار شدیم و
 اصلا چه مشکلاتی داریم و آیا این مشکلات تنها نتیجه یک نظام سیاسی فاسد است؟
 در این صورت، اگر تغییر در نظام سیاسی اولویت اصلی ما نیست، چه تغییراتی باید
 در خودمان ایجاد کنیم تا زندگی بهتری در کنار یکدیگر داشته باشیم. 
 همچنین، اگر خواهان تغییر سیاسی هستیم باید مشخص کنیم چگونه از وقوع مشکلات پیشین و
 افتادن در دام ادعاهای اغواکننده (و ایجاد انقلاب احمق‌ها) جلوگیری کنیم تا شرایط فعلی
 را دوباره در آینده تجربه نکنیم.

نویسندگان این متن، مدت زمانی پیش به فکر انتشار چنین متنی به عنوان یک فراخوان
برای مشارکت در بررسی و حل مشکلات اجتماعی و نیازهای سیاسی رسیده بودند. 
اما امیدی به استقبال از انتشار این متن احساس نمی‌کردند. با رسیدن نسل‌های جدید و
مواجهه با سوال‌های آن‌ها و از سوی دیگر با دیدن قربانی شدن بعضی از این عزیزان، 
انگیزه‌ای برای استقبال از متن ایجاد شد که به گردآوری و انتشار این متن انجامید. 
این متن نه یک منبع کامل است و نه ادعایی دارد. این متن مجموعه‌ای از تفکرات افرادی است که 
پیوسته خود را با این سوال مواجه دیده‌اند: **چرا ما بدبختیم؟** و پاسخ‌هایی است که پیدا کرده‌اند.
ما امیدواریم که این متن منجر به بحث مفید و زمینه ساز شکل گیری جامعه‌ای از افراد متفکر، منعطف،‌ مسئول و پرسشگر شده تا
بدنه اجتماعی قوی داشته باشیم که نظام سیاسی-اداری و جامعه‌ای بهتر و دربرگیرنده همه سلایق را تضمین کند.

## بخش ۳: ویژگی های جامعه ایرانی و ریشه های آن

هر چند که میزان نفوذ تفکرات دینی و التزام به شریعت در میان افراد مختلف جامعه 
ما تنوع فراوانی دارد، اما فرهنگ و روش زندگی ما، به عنوان میراث به دست رسیده از 
پدران و مادران متدین ما، هنوز تحت تاثیر تفکرات دینی است و این موضوع، ویژگی‌های
جامعه ما را تحت تاثیر قرار داده است.

در بحث پیش رو، ما به اثرات دین در جامعه می پردازیم و بیان مشکلاتی که دین به وجود می آورد،
به این معنا نیست که هیچ نکته مفیدی در دین نیست. همچنین این که دیدگاه های متفاوتی از هر دینی 
وجود دارد و ممکن است دیدگاه رایج اشتباه باشد، تاثیری در این بحث نمی گذارد زیرا که ما اثرات اجتماعی
دین را مورد بررسی قرار می دهیم (و تلاش های اصلاحگران  و روشنفکران دینی هم نشان داده است که این تلاش ها
تاثیر مشهودی در اثرات اجتماعی دین نمی گذارد) و فرستنده دین نمی تواند بگوید این دیدگاه منظور من بوده است
و آن دیدگاه نبوده است و یا این اثرات خوب، هدف من بوده است و آن اثرات بد نتیجه بدفهمی انسان‌ها و مکر شیطان
و دشمنان (زیرا که او خود را عاقل و عالم به تمام امور می داند و نمی تواند عملی انجام دهد که نتیجه آن را نداند).

### بخش ۳.۱: معرفی ارزش غیرقابل ارزیابی، از بین رفتن اخلاق و حذف پیوند های اجتماعی

اولین اقدام یک دین، معرفی یک (یا یک مجموعه) **ارزش** است تا بتواند از طریق آن خوب و بد
را مشخص کند و متدین و غیرمتدین را معرفی کند. در اسلام، شما با اقرار به وجود خدای یکتا و
پیامبر اسلام مسلمان می شوید و شما با این معیار ارزشیابی می شود. به این ترتیب یک **ارزش غیرقابل ارزیابی**
به شخص معرفی می شود و این ارزش، غیرقابل ارزیابی است زیرا از نظر عقلانی و از دیدگاه عقل بشری [^3] 
برای ما  انسان‌ها مشخص نیست که چرا اقرار و اعتقاد به یک عقیده (و نه تنها یک عقیده دینی) می تواند ارزش
محسوب شود و چرا افرادی که این عقیده را قبول کرده اند باید به بهشت روند و در غیر اینصورت به جهنم. 

[^3]: برای بررسی مغالطه ای به نام عقل کامل الهی که دین نوید بخش و فراهم کننده آن است
به [ضمیمه یک](#ضمیمه-۱-عقل-زمینی-یا-عقل-الهی) رجوع کنید.

اما این ارزشگذاری غیرعاقلانه، نتایج ناخوشایندی را به همراه دارد. اولین نتیجه،
ایجاد یک **هویت و تفاخر دینی** است که افراد خود را از دیگران برتر می بینند که
نتیجه مستقیم ارزش‌گذاری است (اگر دین به شما برتری نبخشد چرا شما باید دیندار شوید؟).
از سوی دیگر، همین الگو تکرار می شود و دایره هویت بخشی و تفاخر تنگ‌تر می شود: مسلمان و کافر
، شیعه و سنی، مومن و موقن، خودی و غیرخودی و ... .  و به این صورت یک **انشقاق اجتماعی** بین
افراد جامعه ایجاد می شود. 

از سوی دیگر (و مانند هر ارزشگذاری دیگری)، ارزشگذاری غیرعاقلانه، **مرجع پاسخگویی افراد** را نیز مشخص می‌کند.
هر شخص در مقابل خدای خود فقط مسئول است و باید آماده پاسخگویی در روز قیامت باشد.
خدایی که با نماز و روزه و توبه می توان او را خشنود کرد تا از سر گناهان ما بگذرد.
این پاسخگویی به مرجعی ساکت (که شبیه ما فکر می کند و عذر و بهانه های ما را، هر چقدر 
احمقانه و خودخواهانه، می پذیرد) و رام شدنی با اعمال دینی، احساس نیاز به وجود جامعه‌ای
سالم و ارزیابی اعمال در رابطه با دیگر انسان‌ها را از بین برده و شخص را خودمحور می کند.
از این رو، اخلاق  و مشارکت اجتماعی تنها از دیدگاه نیازهای شخص و با محور برطرف کردن آن‌ها
مشخص و ارزیابی می شود. به عبارت دیگر، دین با معرفی مرجع پاسخگویی متافیزیکی که مطابق سلیقه
فرد ارزیابی می کند، سبب **حذف مشارکت و پیوندهای اجتماعی و نیازمندی‌های شکل گیری آنها (همچون اخلاق)** 
می شود. این مطلب در فرهنگ دینی خیلی واضح است: شما بندگان خدایید نه دوستان همدیگر و این خداست
که دوست و دشمن را برای شما مشخص می کند. 

باید توجه کنیم که این که یک دین، شریعیتی با فرامینی در حوزه اجتماع (همانند نماز جماعت، امر به معروف، خمس و زکات)
داشته باشد تغییر دهنده ویژگی جامعه ستیزی دین نمی شود. این فرامین فقط وسایلی برای نیل به اهداف دین
هستند و جامعه به خودی خود (به عنوان مجموعه ای از افراد که با سلایق و عقاید و روش زندگی متفاوت در کنار
همدیگر جمع می شوند و از یکدیگر پشتیبانی می کنند)، اهمیتی برای دین ندارد و در تعارض با دین است.
**تنوع و مغایرت تفکرها و سلیقه‌ها** که لازمه نشاط، تکامل و پویایی جامعه است یک هدف بیهوده برای دین است.
دین، ارزش‌ها و دستورالعمل های دیگری دارد که همه افراد باید آن‌ها را رعایت کنند
(جنسیت شما، کار شما، رابطه کاری شما، تحصیل شما، نحوه رفتار با زن و مرد ... همگی
از سوی خدا مشخص شده و همه مجبور به عمل در این حیطه هستند). 

بیایید به طالبان و احکام آنها نگاه کنیم و ببینیم که غیر از این است؟
ما ممکن است بگوییم طالبان افراطی هستند و دین خوب داریم و دین بد.
اما بحث سر این است که همه این رفتارها ریشه در یک خاک دارند و محصول آن هستند.
آیا این نحوه پوشش زنان و محروم کردن زنان از تحصیل توسط طالبان مورد سلیقه حاکمان
و علمای شیعه ایران نیست؟ مسلما هست ولی توانایی  و نیروی اجرای آن را ندارند.
زن به طور کلی در دین هیچ جایگاهی ندارد و زن وسیله ای است برای مرد. مگر ملاصدرا زن را جز حیوانات نمی دانست؟
این مفاهیم و نتایج برای طالبان و شیعه و عرب و داعش یکی است. فقط هر کدام وابسته به
توانایی و اولویت خود به این اصول عمل می کنند یا از آن موقتا چشم می‌پوشند[^15].  

[^15]: اصولا نگرش‌های مختلف از یک موضوع نمی توانند اصل آن موضوع را زیر پا بگذارند
زیرا در غیر اینصورت به آن موضوع بی ارتباطند. این که ما یک نگرش خاص از دین در طالبان،
در داعش، در حکومت فعلی ایران و .... داریم و این موارد اشتباه هستند و نسخه‌ای از اسلام 
حقیقی وجود دارد که پیامبر فقط می‌داند تغییری در ارتباط این نگرش‌ها با اسلام نمی کند.
بیایید از سوی دیگر نگاه کنیم. این نگرش‌ها نشان می‌دهند دین بسیار ظریف و خطرناک است و شما به 
راحتی می توانید اشتباه کنید (حتی اگر سالیان سال درس دین خوانده اید) و حالا چرا ما باید عقل خود 
را تعطیل کنیم و به خدایی توکل کنیم که اکثر توکل کنندگانش را به بیراهه کشانده است؟  
  مشابه همین بحث در **ارتباط مدرنیته و دین** در دیدگاه‌های افرادی چون محقق نایینی 
  بیان شده است که سعی می کردند ریشه‌هایی برای مدرنیته در دین به وجود آورند. آیا ممکن است 
  عقل ریشه در ضدعقل داشته باشد؟ این دیدگاه‌ها نیز معمولا مدرنیته را وسیله‌ای برای اهداف دین
  (و به عنوان راهی برای بقای دین در جامعه آینده) می خواهند و گرنه **رهایی عقل از سیطره خرافات، 
  به رسمیت شناختن حقوق تمامی افراد و گفتگوی فعال افراد در راستای ارتقای خرد جمعی، سه اصل  مدرنیته
  هستند که همگی  در تضاد بنیادین با دین هستند**. دین هیچ وقت نمی تواند مخالفش را به رسمیت بشناسد 
  و شما نمی توانید از مردمی که در چنگال اعتقادات گرفتار شده‌اند و خود را رستگاران دنیا می دانند و 
  بقیه را ضررکنندگان،‌ بخواهید که آزادانه و بدون قید و شرط فکر کنند زیرا آن‌ها مطابق ارزشگذاری دینی عمل می کنند.  
  اگر ما منبعی داریم که برای تمام زندگی ما برنامه ریزی کرده است چه نیازی برای تلاش و گفتگو هست؟
  ما باید ابتدا بپذیریم که ناقص هستیم و در تعامل با دیگران پیشرفت می کنیم و بعد از این می توانیم
  منتظر شکل‌گیری یک جامعه پویا و پاسخگو باشیم.    
   مشکل دیگری که نگاه دینی به مدرنیسم و تلاش برای آشتی این دو مقوله از آن رنج می‌برد،
   این است که می خواهد برای مدرنیسم هدف مشخص کند. این دوباره به ماهیت دین و وجود
   ارزشگذاری در آن بر می گردد. ما باید توجه کنیم که **ما برای جامعه مدرن مشخص نمی کنیم که چه کند**،
   این جامعه است که مشخص می کند چه کند و هر چه کند (هر چند نسبت به گذشته بهتر و نسبت به آینده ناقص‌تر است) 
   خوب است. شما برای افراد مختار حق انتخاب ندارید و این چیزی است که ایدئولوژی ها (همانند دین)
   در فهم آن ناتوان هستند. مدرنیسم نیازمند این است که جامعه عقلی رها از خرافات و سنت‌های موهوم 
   و آموزه‌های دینی جاهلانه داشته باشد. ما نمی‌توانیم نتایج یک امر را بخواهیم بدون این که 
   پیش‌نیازهای آن را به صورت صحیح فراهم کرده باشیم.  
   بنابراین بحث ایجاد ارتباط بین مدرنیته و دین و استفاده از دین به عنوان یک مولفه سنت 
   برای مدرنیسم،‌ یک بحث با پیش‌فرض‌های غیرمنطقی و اشتباه است. از اینرو از لحاظ عملی نیز غیرممکن
   است، همانطور که حکومت دینی فاسد و دیکتاتوری در ایران این را ثابت کرد.  
  
در اصل، بحث زن و مرد جزئی از یک کل است. مشکل فقط این نیست که مرد ارزشمند است
و زن ارزشمند نیست. **در دین هیچ چیز ارزشمند نیست مگر به واسطه ارتباطش با شما.** 
ارزش توسط خدا مشخص شده است و بعد از چند واسطه و با تفسیرهای مختلف به شما می رسد 
و مطابق تفسیری که شما می کنید ارزش مشخص می‌شود. هر کس با شما همراه باشد ارزشمند است
(چون ارزش‌ شما توسط خدا مشخص شده است) و هرکس نباشد بی ارزش است و آن ارزشمندی نیز تا حدی است
که به شما سود برساند. زن، طبیعت، حیوانات، دوستان، ... همه برای این هستند که به شما خدمت کنند
و خارج از این موضوع، اهمیتی ندارند. در واقع، **دین، عقل پاسخگو را از تصمیم‌گیری‌ها و رفتارهای
ما حذف و آن را با احساس و خودخواهی ما، که نام خدا بر آن می نهیم و به این واسطه از پاسخگویی
و ارزیابی مصون می‌داریم، جایگزین می کند**.

  این نشان می‌دهد که ما نمی‌توانیم یک سری عواطف و اعتقادات دینی که برایمان احساس آرامش و 
  خوشی می آورند را قبول کنیم و نتیجه درستی دین بدانیم ولی بقیه نتایج دین را نادیده بگیریم.
  تمامی این امور و گفتمان دینی ریشه‌های مشترکی در حذف عقل دارند  و دیر یا زود آن گفتمان و 
  عواطف و اعتقادات، ما را به حوزه نادیده گرفتن عقل و ارزش‌های جمعی در تمامی حوزه‌ها می‌برد. 
  
  از سوی دیگر، این بحث، اهمیت **تعریف کردن ارزش و یا خودداری از تعریف آن** را مشخص می‌کند.
  همچنین اهمیت **حوزه تعریف ارزش** را نشان می دهد. من به عنوان یک شخص می‌توانم برای خودم ارزش
  تعریف کنم اما برای دیگران و جامعه نه. از سوی دیگر ارزشی که من تعریف می‌کنم باید در مقابل 
  جامعه و طبیعت پاسخگو باشد تا ضامن حفظ آزادی و سلامت محیط باشد.

و همانطور که می بینیم ادیان و مذاهب در پذیرش یکدیگر هم ناتوانند و **پلورالیسم دینی**، 
هر چند به عنوان یک نصیحت از سوی روشنفکران دینی برای کاهش تعصب جامعه دینی نیکوست ولی 
مغایر تفکر بنیادین دینی است. شما به یک شیعه می گویید تو به بهشت می روی برای لعنت فرستادن
به سنی‌ها. حالا چگونه می توانید با نصیحت، ارزش بخشی پیشین را از بین ببرید؟ و این به مشکل شیعه 
و سنی بر نمی گردد بلکه مساله ای است بنیادین در دین: **مشخص کردن یک ارزش در جامعه اعلام نادرستی
بقیه ارزش‌ها و فعالیت‌هاست**. ما هیچ وقت نمی توانیم یک گروه از افراد را که هر یک تنها خود را کاملا 
درست می داند، در کنار هم جمع کنیم و این **جامعه ستیزی دین**  را بنیان می گذارد. دقیقا بر عکس، 
ما به افرادی  می توانیم بگوییم در کنار هم جمع شوید که هر کدام به نقص خود معترفند و کامل شدن 
خود را در ارتباط با دیگر افراد می‌بینند.

اصولا، **طبیعت جامعه و جنبه های مختلف آن مانند اخلاق، فرهنگ، سیاست و اقتصاد به صورتی است 
که نمی توانند مخاطب دین قرار بگیرند**. جامعه و جنبه های مختلف آن طبیعتی پویا دارند که در 
اثر تعامل های افراد و گروه‌ها توسعه می‌یابد و بهتر می‌شود. این در تعارض کامل با دیدگاه و روش 
دین مبنی بر دستور دادن و خواستار اجرا شدن است. **جامعه یک فرد نیست که شما برای آن قانون بگذارید** 
و از او انجام یا عدم انجام کاری را بخواهید و بعد بتوانید بازخواست کنید. جامعه و گروه های فکری متفاوت آن،
به هر قانونی عکس العمل متفاوتی نشان می دهند و این عکس العمل‌ها جنبه های دیگر اجتماع را 
تحت تاثیر قرار می دهد[^10]. جامعه مطابق مکانیسم های درونی خودش رشد و فعالیت می کند. شما
می توانید جامعه را آزاد بگذارید تا مکانیسم های درونی اش سبب اصلاح و ارتقاء آن شود و یا 
پیوندهای اجتماعی و تعاملات اجتماعی آزاد را با دستورات یک طرفه و سرکوب آزادی‌ها از بین ببرید
و مانع از پیشرفت و اصلاح جامعه شوید [^13]. **ما برای جامعه مشخص نمی کنیم که چه چیزی درست است
یا چه چیزی غلط است**. جامعه نیازمند دخالت‌های فعال، محتاطانه، حداقلی و برای مدت زمان محدود است.
این کاملا با نوع نگرش دینی در ادعای برنامه‌های جامع حداکثری، منفعلانه (مستقل از شرایط)،
بدون نقص و ازلی-ابدی در تعارض است.

[^10]: به عنوان چند مثال، شما به سرکوب روزنامه نگاران و حذف احزاب مستقل نگاه کنید که
به فساد لجام گسیخته اداری منجر شد. به سیاست احمقانه هسته‌ای نگاه کنید که به تحریم‌ها،
فروپاشی اقتصادی و ایجاد شبکه دلالی-واسطه‌ای منجر شد. به مشخص کردن سیاست‌های ضدفرهنگی و
ضدتوریستی و ممانعت از فعالیت هنرمندان نگاه کنید که به سقوط گردشگری، فعالیت های هنری
و گردش اقتصادی آن‌ها منجر شد. به عدم پاسخگویی افراد به جامعه (در اثر  نفوذ تفکر دینی
به پاسخگو بودن به خدای غفور) و اضمحلال اخلاق نگاه کنیم که به بی اعتمادی بین افراد و حجم زیاد پرونده‌های قضایی منجر شده است. 

[^13]: به عنوان مثال، رجوع کنید به توضیح وابستگی توسعه جامعه به آزادی از دیدگاه جان استوارت میل و  آمارتیا سن در ضمیمه ۲.

لازم به توجه است که دین هم به اخلاق سفارش می کند، اما این تاثیری در نتیجه گیری
بالا ندارد زیرا اخلاق دینی در سطح توصیه باقی می ماند و اخلاق، به خودی خود، یک ارزش دینی
نمی تواند باشد. **اخلاق مبتنی بر دین**، بر خدا استوار است که مرجع پاسخگوی ساکتی است که تفسیر شونده
به نظر شخص است (به عبارت دیگر، مرجع پاسخگویی، طبق نظر و سلیقه شخص تفسیر، ارزیابی و چشم‌پوشی می کند)
و سبب می شود که قوانین این اخلاق، همگی مصلحتی و وابسته به شرایط شود؛ شرایطی که مطابق اولویت‌های
شخص و نه جامعه مشخص می شود. از اینروست که می بینیم که قشرهای روحانی که خود را نماینده خدا و
یا به خدا نزدیکتر می دانند، تعهد کمتری نسبت به اخلاق دارند و به راحتی می توانند اخلاق را برای
اهداف دیگری که اولویت فردی دارند، زیر پا بگذارند. در سوی دیگر اخلاق دینی، **اخلاق جامعه محور** 
قرار می گیرد که پاسخگو به عقل انسانی و وجدان اجتماعی است و اولویت آن نیازهای جامعه است و نه 
نیازهای فردی. این اخلاق است که تضمین کننده جامعه بهتر است.

این توضیح می دهد که هر چند بخشی از جامعه ما دین و شریعت را مثل نسل های گذشته سرسختانه 
دنبال نمی کنند، چگونه همه ما میراث دار نتایج دین در جامعه و فرهنگ خود هستیم. ما افرادی 
هستیم که **خود محوریم** و در زندگی‌مان، اجتماع چندان اهمیتی برای ما ندارد. اخلاق ما همیشه 
ضمیمه های طولانی دارد تا **عدم تقیدمان به اخلاق** را توجیه کنیم. خودبینی های ما، مانع از 
تشکیل جامعه انسانی در بین ما شده است. ما انسان‌هایی هستیم که فقط در کنار هم هستیم بدون 
کمترین سطح اعتماد به یکدیگر و تنها در مواقع ضروری با همدیگر تعامل داریم (و معمولا ترجیح 
می دهیم با شخص جدید ارتباط برقرار نکنیم) و هیچگاه وظیفه خود نمی‌دانیم که شخص دیگری را در 
اولویت قراردهیم (به عنوان مثال به واضح ترین کنش‌های اجتماعی خود در وضعیت رانندگی، کمک به 
ضعیفان و نیازمندان، متابعت از قانون ... نگاه کنیم) [^11].

[^11]: ممکن است بپرسیم که شرایط سیاسی در کجای این رابطه فرهنگ دینی و عدم شکل گیری 
اخلاق و اجتماع قرار می گیرد و به عنوان مثال در حکومت پهلوی، اقشار مختلف جامعه سنخیت بیشتری 
داشتند و مردم اخلاقی تر بودند. در بالا توضیح دادیم که اخلاق مبتنی بر دین هم توصیه های اخلاقی 
می کند اما این توصیه ها، اولویتی پایین تر از فرد دارند و الزامی به رعایت آنها در شرایط مختلف نیست. 
مساله اینجاست که **اخلاق و جامعه، اولویت ما هستند یا نیازهای فردی ما**؟ آیا ما باید نیازهای خودمان 
را اولویت بدانیم یا نیازهای جامعه و پیروی از اخلاق را اولویت بدانیم؟ اگر نیازهای ما، اولویت هستند 
ما اخلاق و جامعه را برای رسیدن به آنها می توانیم نادیده بگیریم و اگر اخلاق و جامعه اولویت هستند، 
ما باید نیازهای فردی را برای پیروی از اخلاق و جامعه بهتر نادیده بگیریم.  
  با این حال، انتخاب یک اولویت به معنای نادیده گرفتن کامل دیگری نیست.  
  وقتی که شرایط اقتصادی مناسب است و افراد فراغت خاطر بیشتری دارند به این توصیه‌ها عمل می کنند،
  به حقوق دیگران بیشتر توجه می کنند، تشکل های اجتماعی شکل می گیرند و افراد قانون را رعایت می کنند.
  ولی این نتیجه تامین بودن افراد است. وقتی شرایط سخت می شود، توجیه دینی سربر می آورد و
  جایگزین اخلاق می شود و اولویت هر فرد، خود آن فرد می شود و گروه‌های اجتماعی از هم  
  پاشیده می شوند و شکاف های اجتماعی خود را نمایان می سازند.


### بخش ۳.۲: عدم پاسخگویی، رابطه محور بودن و امیدواری بی دلیل و پایان

ما مردمی هستیم که خود را نیازمند پاسخگویی نمی دانیم. در حالی که مجیزگوی مقام های 
بالاتر هستیم، توجهی به رفتار خود با دیگران نمی کنیم. این نه تنها یک مشکل در ساختار اداری ماست 
بلکه در بقیه امور زندگی خصوصی و اجتماعی ما نیز وجود دارد. ریشه اصلی این مشکل نیز به دیدگاه ما
به پاسخگویی بر می گردد. طبق نگرش دینی ما و همانطور که در بالا توضیح دادیم، ما فقط به خدا 
(و به همین صورت به مقام های اداری بالاتر) پاسخگوییم (و خدا نیز به هیچکس پاسخگو نیست [^4] 
و طبق توصیه های دینی و عرفانی، باید سعی کنیم به خدایی که ما مفسر نظرات او هستیم، نزدیکتر شویم) 
و نیازی نمی بینیم که به بقیه افراد جواب دهیم. این **عدم پاسخگویی**، یک ساختار دیکتاتوری در ساختار اداری 
ما ایجاد کرده است [^5] و سبب شده است که امکان ارتقاء و بهبود ساختار اداری و افراد در اثر تعاملات 
اجتماعی و انتقادهای دیگران از بین برود.

[^4]: طبق بینش دینی، تمام خوبی ها از خداست و تمام مشکلات از ما. اما آیا چنین برداشتی می‌تواند 
درست باشد؟ آیا شما می‌توانید یک نظامی را پایه ریزی کنید و بعد از اجرایی شدن آن بگویید ما قصد 
خوبی داشتیم و خوبی هایش از آن ماست و بدی هایش از آن دیگران چون بقیه آن را خراب کردند؟ 
اگر این از یک انسان پذیرفته نمی شود، آیا از خدایی که حکیم و علیم است پذیرفته می شود؟ 
آیا می‌توان پیامبری فرستاد و بعد ادعا کرد که اکثر پیروان این پیامبر به جهنم می روند و 
فقط اندکی از آنها که شیعه هستند به بهشت می‌روند؟ آیا این ناکامی پیامبر و خدا را نشان نمی‌دهد؟
(این که نمی توان فقط یک گروه از متدینین را نائل به هدف دین دانست توسط عبدالکریم سروش به صورت
تحلیلی پسینی برای دفاع از پلورالیسم دینی ارائه شده بود. برای مطالعه بیشتر به
[کتاب صراط‌های مستقیم](https://fa.wikipedia.org/wiki/%D8%B5%D8%B1%D8%A7%D8%B7%E2%80%8C%D9%87%D8%A7%DB%8C_%D9%85%D8%B3%D8%AA%D9%82%DB%8C%D9%85)
رجوع کنید.  
  البته اگر نشان دهیم  «درست بودن یک مذهب/دین، نشانگر ناکامی پیامبران و  معارض تدبیر الهی است»،  
  ۳ نتیجه منطقی دارد: یا «تمامی مذاهب درست هستند» و   یا «پیامبران فرستاده خدا نیستند (پس هیچ مذهبی درست نیست) 
  و ناکامی آنها مشکلی برای تدبیر الهی ایجاد نمی کند» و یا «خدای مدبری وجود ندارد» 
  که مورد اول را نویسنده صراط‌های مستقیم بر می گزیند. 
  اما مورد اول نمی تواند درست باشد زیرا در [بخش ۳.۱](#بخش-۳۱-معرفی-ارزش-غیرقابل-ارزیابی-از-بین-رفتن-اخلاق-و-حذف-پیوند-های-اجتماعی) 
  نشان می دهیم که پلورالیسم دینی، در نظر و در عمل، غیرممکن است.
  درستی مورد دوم یا سوم را از طریق دیگری نیز در  [ضمیمه یک](#ضمیمه-۱-عقل-زمینی-یا-عقل-الهی) بحث می کنیم.) 

[^5]: به عنوان نمونه واضح، به راس امور کشور یعنی رهبری نگاه کنید 
که مجلس خبرگانی که قرار بود بر فعالیت های رهبری نظارت کنند را به حضور 
می پذیرد (و اخیرا نمی پذیرد) و یا از ارگان های زیر مجموعه‌اش می خواهد که به خبرگان جوابگو نباشند:
https://www.radiofarda.com/a/khamenei-objection-of-oversight-on-army/29470364.html .

از سوی دیگر ساختار اداری ما که باید متکی بر قانون باشد، مبتنی بر رابطه و سفارش است. 
این **رابطه محوری** نیز ریشه هایی در تفکرات دینی ما دارد. دین به ما می آموزد که با
دعا و نماز و روزه، اشتباهات خود را جبران کنیم و خشم خدا را فرونشانیم و با توسل به 
پیشوایان دین، ما می توانیم نیازمندی های خود را برطرف کنیم و دعاهای خود را مستجاب کنیم. 
هر چند مشکل رابطه محوری و قانون گریزی، ریشه ای عمیق در تاریخ حکومت های دیکتاتوری ما دارد، 
با افزایش نفوذ روحانیون در امور سیاسی و پخش شدن آنها (و تفکرات آنها) در ادارات، حالا ما 
می بینیم که همین ساختار رابطه ای در امور اداری ما هم حاکم شده است. زیرا که اصولا التزام 
به قانون، مفهومی غیرقابل درک برای دین است. در دین، همه چیز به خدا (که به رای منسوبانش 
تفسیر می شود) وابسته است و قانونِ مستقل از خدا وجود ندارد و نیازی به تبعیت از آن نیست. 
از سوی دیگر، عدم شناختِ قشر روحانی (و هم مسلکان آنها)  از نیازمندی‌های ساختار اداری 
(و مستقل بودن این قشر از عقل بشری به سبب اتکا به توهمات الهی)، سبب بروز این ذهنیت شده است
که سفارش کردن برای رفع خواسته یک شخص، کمک به آن شخص است و اجر معنوی دارد،
غافل از آن که در دراز مدت استثناء به قاعده تبدیل 
شده و یک سیستم به خاطر اندک افرادی معیوب می شود[^6].  سیستم اداری ما، اکنون، مجموعه‌ای فاسد و
مملو از قوانین است که قوانین آن مرتب افزایش یافته در حالی که التزام اجرایی وجود ندارد و رابطه‌های
افراد (و پرداخت‌های آن‌ها) مشخص کننده پیشرفت امور اداری است. 

[^6]:  و کشور ما از  وجود رییس جمهورهایی با ادعای مدیریت جهان بهره می برد که در حالی که قرار بود ساختار 
اداری ای منعطف با قانون‌هایی دربرگیرنده‌ی بیشترین حالت‌های ممکن و نیازمند کمترین استثنائات
برای مداخله و دستور شخصی باشند، از مردم می خواستند نامه بنویسند تا مشکلات افراد را 
با دستور مستقیم خود حل کنند. 

مشکل دیگری که ما از آن رنج می‌بریم، ناتوانی در تحلیل دین و اغواگری‌های دینی است. 
فرض کنید من به شما وعده می دهم که در اثر نیکوکاری مردم ایران تغییر خاصی در خاک 
این کشور پیش آمده است و در سال‌های آینده در زیر هر خانه در ایران، هزاران گنج طلا
پیدا می‌شود. این یک وعده پوچ است ولی آیا ما می توانیم درستی و نادرستی آن را الان مشخص کنیم؟
آیا ما می توانیم به این امید بنشینیم تا طلاها را پیدا کنیم؟ هر حرف و ادعای **ابطال ناپذیری**[^7]
همین وضعیت را دارد و نمی تواند مورد تایید یا رد قرار بگیرد و از همین رو نباید مرجع تصمیم گیری ما
شود. **دین و ادعاهای دینی نیز به عنوان یک امر متافیزیکی ، ابطال ناپذیر است و نمی تواند برای استدلال 
عقلانی و برنامه ریزی زندگی مورد استفاده قرار گیرد**. 

[^7]: برای توضیح بیشتر، مراجعه کنید به  
  https://fa.wikipedia.org/wiki/%D8%A7%D8%A8%D8%B7%D8%A7%D9%84%E2%80%8C%D9%BE%D8%B0%DB%8C%D8%B1%DB%8C  
  https://en.wikipedia.org/wiki/Falsifiability   
  https://www.britannica.com/topic/philosophy-of-science/Eliminativism-and-falsification

بیایید به چند نمونه از این ادعاها نگاه کنیم: فقر و تورم در جامعه به خاطر عدم 
انجام شرعیات است. امام زمان با شمشیر ذوالفقار می آید و با دشمنان می جنگد. اگر وضع مالی خوبی 
ندارید، به خاطر این است که خدا از شما خشنود نیست .... . 
آیا عقل بشری می تواند نادرست بودن این امور را تایید کند؟ هزاران ادعا می توان کرد
که ما نمی توانیم نادرست بودن آن ها را نشان دهیم و این، دلیل صحت آنها نیست،‌ بلکه نشانگر این است
که این امور در حوزه امور عقلانی، قابل بررسی نیستند و از این رو ارزش عقلانی ندارند.  
پس وقتی ما نمی توانیم درستی یا نادرستی مطلبی را تایید کنیم، 
نباید ارزش عقلانی برای این امور قائل باشیم و در زندگی و برنامه ریزی‌های خودمان 
بر آنها تکیه کنیم.
و این مهم نیست که چه کسی این حرف را زده باشد، خدا باشد، پیامبر باشد، ... . 
هر سخنی که با عقل بشری قابل ارزیابی نیست ارزش عقلانی ندارد.
ما نباید امثال این ادعاهای اغواگرانه را از مدعیان دین قبول کنیم زیرا این ادعاها 
 فقط وسیله ای هستند برای ساکت کردن افراد با نسبت دادن امور نامعلوم به خدا و دین 
 تا افراد **به امید واهی و بی‌پایان، عقل خود را از ترس خدا نادیده بگیرند**.
از شما می خواهند کاری کنید ولی نتیجه آن را توقع نداشته باشید ببینید (چون شما با خدا 
معامله می کنید) و خدا اگر خواست جواب می دهد و اگر نخواست جواب نمی دهد و شما همیشه امیدوار 
به دریافت جواب هستید در حالی که به امر غیرعقلانی نباید امیدوار بود. **چه دلیلی وجود دارد که 
ما عقل خود را تعطیل کنیم و منتظر معجزات و امیدوار به خرافات باشیم؟** 

از سوی دیگر، هر امیدواری و توقعی یک مدت زمان مشخص دارد. (شبیه به توقع محال در درست بودن امری 
ابطال ناپذیر) ما **نمی توانیم امیدوار به امری باشیم که از رخ دادن آن مطمئن نیستیم**
و اگر هم مطمئن باشیم آن امر رخ می‌دهد ولی در آینده ای دور، باز هم امیدواری ما برای 
تاثیر آن امر در زندگی ما غیرعاقلانه است. به عبارت دیگر ما فقط می توانیم برای و براساس
اموری برنامه ریزی کنیم که از رخ دادن آنها در آینده نزدیک مطمئن هستیم. و حالا به فرهنگ
دینی خودمان رجوع کنیم که منتظریم همه چیز با **ان‌شاءالله** درست شود: امید به چیزی که 
از رخ دادن آن مطمئن نیستیم. همین طرز تفکر معیوب، مبنای زندگی فردی ما و تصمیم گیری کشور است
و ما از ان‌شالله استفاده می کنیم تا از وظایف خود برای لزوم پیش بینی جوانب مختلف کارها و 
لزوم زمان بندی درست برای انجام کارها سرپیچی کنیم. این امیدهای واهی در فرهنگ ما به این دلخوشی منفعلانه 
منجر شده است که **این نیز بگذرد**، غافل از این که تنها گذشتن زمان مهم نیست و باید به بهترین حالت بگذرد. 
به عبارت دیگر،‌ ما با تعطیل کردن عقلمان، به امید آینده‌ای نشسته‌ایم که نیامده است و 
نخواهد آمد و تنها دلخوشی‌مان گذشت زمان است.

بیایید به بازتاب این امید واهی در عرصه سیاسی کشور نگاه کنیم. 
در جنگ عراق، در حالی که پس از فتح خرمشهر، عراق راضی به پایان جنگ و پرداخت خسارت
بود، امید واهی سبب شد که ایران جنگ را ادامه دهد و پس از ۸ سال و با شکست های متمادی خاک عراق
را ترک کند و در لحظه آخر صلح را بپذیرد. در امور هسته‌ای همین روال انجام شد و مقاومت به امید 
واهی پیروزی ادامه یافت تا پس از ایجاد تحریم‌ها، نرمش قهرمانانه رخ داد و مذاکرات برجام به نتیجه
رسید. نمونه دیگری از اینگونه امیدواری بی‌پشتیبان را در قضیه واردات واکسن کرونا می‌بینیم. 


### بخش ۳.۳: جمع بندی

در این بخش، توضیح دادیم که چگونه دین با ارائه ارزش غیرقابل ارزیابی، اخلاق را از بین می برد
و مانع از تشکیل پیوندهای اجتماعی می‌شود. سپس توضیح دادیم که باز کردن پای دین (به عنوان 
یک امر متافیزیکی) به امور عقلانی سبب فساد اداری و سیاسی در اثر رابطه محوری و عدم پاسخگویی 
می شود. همچنین توضیح دادیم که ابطال ناپذیری ادعاهای دینی مانع از رشد عقلانی و برنامه ریزی درست می‌شود.

این نشان می دهد که ما به عنوان یک جامعه دیندار نیازمند بررسی مجدد دین، ادعاهای آن و 
دامنه نفوذ آن در زندگی خود هستیم زیرا که **دین به عنوان یک مجموعه امور غیرعقلی، ذاتا، 
ناتوان در درک و مدیریت امور عقلانی و دنیایی است** [^9] . ما باید **بر ترس خود از 
عاقل بودن غلبه کنیم** و مجموعه ادعاها و خرافاتی را که به عنوان دین، سنت و فرهنگ به ما 
تحویل می دهند تحلیل کنیم و درستی و نادرستی و دامنه تاثیر آنها را مشخص کنیم.

[^9]: شاید بهتر است توضیح دهیم که هر چند نمونه هایی از مشکلات را به عنوان شاهد مطرح 
کردیم، اما بحث ما کلی و با نتیجه گیری‌ کلی است و فارغ از این که چه دینی و چه اسلامی و 
چه مذهبی را می گوییم. دین، دین است و باید به امور غیرعقلانی محدود نماند. 


## بخش ۴: پیش نیازهای رسیدن به مدل ایده آل سیاسی

توجه کنیم که هیچ کدام از مشکلاتی که در بخش ۳ صبحت کردیم جدید نیست و در تاریخ ما و 
همچنین ادیان و حکومت های دیگر تکرار شده است؛ ولی، در زمانی که تمام دنیا، تکلیف خود 
را با دین مشخص کرده بود، ما خود را به خواب زده بودیم و آزموده را مجددا آزمودیم. 
حال، ماییم و آینده ای که وابسته است به تلاش ما برای حذف امور غیرعقلی از زندگی عقلانی مان 
و یا ادامه همین وضع و باقی گذاشتن کشوری ضعیف و پرمدعا و متوهم برای فرزندانمان.

مطلب مسلم این است که جنبش های اعتراضی پیروز می شوند، اما شاید بهتر باشد که به دنبال 
پیروزی‌ای باشیم با تداوم در اثر تکیه به جامعه‌ای از افراد آگاه. تجربه قبلی ما نشان می‌دهد 
که تداوم حفظ آزادی و حقوق شهروندی، مساله ای سخت‌تر و پیچیده‌تر از تغییر حکومت است. 
پس شاید بهتر است از حالا به فکر آینده باشیم و با هم بیندیشیم و بحث کنیم که چه تغییراتی لازم 
است و چه مکانیسم‌هایی باید در نظر گرفته شود تا از تکرار گذشته جلوگیری کنیم.

به جای این‌که وقت خود را صرف جیره خواران سایبری (از هر چند طرف تنازع) و جواب دادن به 
توهم‌های آن‌ها در پلتفرم‌های مختلف کنیم، به گذشته بیندیشیم و اشتباهاتی که این میوه‌های تلخ 
را نتیجه داد و به آینده بیندیشیم و راه حل هایی برای جلوگیری از بروز مجدد آن اشتباهات پیدا کنیم. 
بیایید فکر کنیم  امروز پیروز شدیم و حکومت فعلی را از پای درآوردیم، حالا چه تغییراتی باید ایجاد کنیم؟
آیا ما برای مواجهه با شرایط بعد از پیروزی آماده ایم؟ آیا می دانیم چه مواردی باید از قانون اساسی حذف شود، 
اضافه شود یا چه قانون اساسی جدیدی نیاز داریم؟ آیا در مورد مشکلات اداری، اقتصادی، سیاسی،‌ 
فرهنگی با هم صحبت کرده‌ایم و آماده پایه ریزی حکومتی جدید هستیم؟

در این بخش، به بررسی نیازمندی‌های تشکیل یک حکومت ایده‌آل برای ایران می پردازیم.
مطالبی که مطرح می‌شود تنها طیف محدودی از مشکلات و نیازمندی‌ها را در بر می گیرد و همکاری دیگران سبب کامل شدن
و پخته شدن بحث می‌شود. 


### بخش ۴.۱: درس‌ از گذشته: تفکیک امور عقلی و غیرعقلی و حوزه تاثیر آن‌ها

بخش ۳ نشان می‌دهد که عملکرد دین در زندگی فردی و اجتماعی ما، از بین بردن عقل و جایگزینی 
آن با منبعی به نام خواست خداست که منجر به زوال تمام جنبه‌های زندگی می‌شود. وقتی که ما 
عقل را برای یک ادعای کوچک تعطیل می کنیم و بدون بررسی، آن موضوع را درست فرض می کنیم، 
این ادعا به مرور به تمام موضوعات دیگر نیز نفوذ می کند و با استناد به قبول کردن درستی اول، 
مانع از بررسی عاقلانه ادعاهای دیگر می‌شود و به تدریج به جایی می‌رسد که تمام زندگی ما را به خود 
اختصاص می‌دهد و ما توانایی مقابله با آن را نداریم. این داستان دین است و تاثیری که بر زندگی ما 
می گذارد. متاسفانه خرافات بر خلاف عقل برای نفوذ به حوزه های دیگر نیاز به دلیل ندارند.

پس برای جلوگیری از گسترش امور غیرعاقلانه به حوزه امور عاقلانه، ما باید حدود امور غیرعاقلانه 
را مشخص کنیم. این امور نباید به هیچ حوزه عاقلانه ای نفوذ کنند و تاثیری در آن‌ها داشته باشند. 
ما باید بفهمیم خدا اگر موجود باشد باید عاقل و عادل باشد و برای حفظ این دو شرط، باید از 
انجام هر تغییری در این دنیا سرباز بزند. به زبان دیگر خدا هیچ فرستاده ای ندارد و دین  
نمی تواند ارزش اخلاقی یا اجتماعی مشخص کند. ما می توانیم پیامبران را انسان های مصلح و خدا دوست 
بدانیم و باید حوزه نصایح آن‌ها یعنی دین را باید به محدوده عبادات و اعتقادات محدود کنیم.

باید توجه کنیم که این محدودسازی دامنه امور غیرعقلی، یک تصمیم عاقلانه است و مسلما دین 
یا امور غیرعاقلانه نمی توانند به این تصمیم منجر شوند. و ما نیاز به این تفکیک داریم تا 
بتوانیم حوزه تاثیر امور را تفکیک کنیم (رجوع کنید به بررسی بخشی از دستاوردهای ماکس وبر در ضمیمه ۲).


### بخش ۴.۲:‌ جابه‌جایی با کمترین هزینه

ما نیازداریم با هم حرف بزنیم تا گسست اجتماعی بین افراد و نسل های مختلف را از بین ببریم 
و به قول هابرماس اشتباهات فکری خود را جبران کنیم و **خرد جمعی و ارتباطی** پیدا کنیم. 
ما مردمی با اعتقادات شدید دینی داریم و از طرف دیگر مردمی که دین را خرافه می دانند. 
گفتگوی اقشار مختلف، نگرانی های آنها را مشخص می کند و راه برای پیدا کردن حل های رفع آن 
نگرانی ها باز می شود. عدم ایجاد گفتگو بین قشرهای مختلف، باعث ایجاد تصورهای نادرست از 
قشرهای مختلف در دیگران و کمک به بقای حکومت فعلی است. یک حکومت ایده آل بر شانه های هوچی‌ها بنا نمی شود.

از به بیراهه رفتن تلاش‌هایمان جلوگیری کنیم. تا وقتی که ما ریشه مشکلات را ندانیم و آنها را برطرف نکنیم، 
نمی توانیم یک نظام سیاسی سالم را مداوم داشته باشیم. اگر ما تکلیف خود را با دین (و مخصوصا دینی که 
مدعی است برای تولد تا مرگ شما برنامه دارد) مشخص نکنیم به زودی در دام مشکلات پیشین می افتیم. 
ما مردمی‌ احساسی و عجول هستیم و از این رو مستعد این هستیم که اشتباه قبلی را تکرار کنیم و 
به انقلابی دست پیدا کنیم که ناشی از خستگی از وضع فعلی است و بدون رفع مشکلات و تناقض های 
عقلانی ما در برداشت از دین و بدون مشخص کردن حوزه عملکرد دین. در این صورت، به زودی تبلیغات 
خرافه پرستان روحانی شروع شده و دام جدیدی برای نابودی این کشور پهن می شود.

دشمن ما کشورهایی نیستند که کمک به سقوط حکومت پهلوی کردند (و الان آهنگ اعتراض ایران را 
در لیست منتخب ۲۰۲۲ وزیر خارجه جا می‌دهند[^20]). دشمن ما آخوندهایی نیستند که سوار جهل 
ما شدند. دشمن ما جهل ماست و در اثر آن جهل ما به دامان این بدبختی افتادیم. 
پس قبل از هر انتقامی خود و مشکلات خود را بهتر بشناسیم و دوباره بذر حماقت را 
در جهل سابق نکاریم و به منطق غلط به چاه اشتباه نرویم و بدانیم که خون را با خون نمی توان شست.

[^20]:https://ir.voanews.com/a/iran-shervin-hajipour-is-liked-by-blinken/6897461.html

در جابه‌جایی سیاسی، باید توجه کنیم که ما برای حذف سیستم دیکتاتوری‌ای می‌کوشیم 
که ارزشی برای جان شهروندانش در قبال جاه‌طلبی‌ها و حفظ بقایش قائل نیست. برشمردن 
نمونه این رفتارها سخت نیست: جنگ ۸ ساله با عراق، استفاده از مجرمان در مقابله 
با معترضان، سکوت در برابر سوء استفاده همسایگان از منابع طبیعی، شلیک به هواپیمای 
حامل شهروندان،... .  از طرف دیگر سال‌هاست که چنین 
حکومتی تلاش برای ایجاد سلاح های مختلف و احتمالا سلاح هسته‌ای نموده است و بنابراین بسیار محتمل است 
که از این سلاح‌ها برای حذف معترضان و حمله به کشورهای دیگر استفاده کند. چه دلیلی وجود دارد 
که حکومتی که در حال از بین رفتن است،‌ دست به حماقت‌های بزرگتر برای حذف معترضان را نزند؟ 
ما نیازمند به برنامه ریزی برای مقابله با این رفتار‌ها و کاهش احتمال رخ دادن آن‌ها هستیم.

علاوه بر بررسی خطرات جابه جایی حکومت برای جان شهروندان، ما باید در مورد حفظ دیگر 
گنجینه‌های مادی و معنوی و اسناد و سرمایه‌های کشور برنامه ریزی کنیم. ایدئولوژی دینی به راحتی می‌تواند 
آتش به اختیار عمل کرده و برای حفظ آبروی اسلام یا به انگیزه‌های دیگر، دستور تخریب دهد.  
هزاران سیستم مدیریت اطلاعات الکترونیکی در کشور وجود دارد که حامل اطلاعات بسیار مهمی از 
خیانت‌ها و فسادهاست و برای تحلیل های تاریخی آینده مورد نیاز هستند. هزاران گنجینه‌های 
میراث تاریخی، موزه‌ها، منابع طبیعی، کتابخانه‌ها،... و موارد دیگر را باید از آسیب‌های تغییر حکومت مصون نگه‌داریم.

از سوی دیگر،‌ ما باید آزادی و حقوق همه افراد را در حین جابه جایی قدرت رعایت کنیم. 
ما باید توجه کنیم که ما با هیچ کس مشکل شخصی نداریم و به دنبال جامعه‌ای هستیم که همه افراد را در بر بگیرد.
تنها مرجع درمورد نظر دادن در مورد دیگران یک دادگاه حقوقی صالح است.  
ما باید کوچکترین بهانه‌ها را به رسمیت بشناسیم و سعی در عفو افراد کنیم و نه در مجازات آنها. 
ما کشوری نمی خواهیم که برای یک سری افراد خاص باشد بلکه به همدیگر نیازمندیم. 
ما انتقام وضعیت قبل را از هیچ کس نمی توانیم بگیریم. همه ما در 
به وجود آمدن این وضع فجیع سهیم بوده ایم. در سیستم فاسد، هر کس بخواهد زندگی کند به فساد 
آلوده می شود و این بهترین انتخاب افراد نبوده است که در این لجن فرو روند، 
ولی مقتضای فعالیت در این نظام بوده است. 


### بخش ۴.۳: فردای ایده‌آل

ما به یک سیستم سیاسی پویا نیاز داریم که خود را مبتنی و محتاج آزادی بیان و شفافیت بداند 
برای تضمین  سیستم اداری‌ای پاسخگو 
و سالم که محل فعالیت همه افراد بدون توجه به جنسیت، دین و نژاد است.
ما باید مشخص کنیم که به چه صورت در عین حفظ یکپارچگی کشور، محرومیت استان‌ها و 
منطقه‌های مختلف کشور را از بین ببریم و توزیع عادلانه امکانات داشته باشیم. آیا نیازمند 
یک مدل فدرال هستیم تا منطقه‌ها استقلال و انعطاف بیشتری داشته باشند؟
ما کشوری با فرهنگ دینی و مستعد دیکتاتوری هستیم. چه راهکاری و چه سیستمی نیاز داریم 
برای جلوگیری از مشکلات قبل و بررسی مستمر سیستم سیاسی و جلوگیری از انحرافات آن؟

ما نیازمند یک شورای حقوقی برای ایجاد بستری قانونی در سیستم رابطه‌ای ادارات، ادغام 
سازمان‌های موازی و کوچک سازی دولت، شفاف سازی تمام مخارج و درآمدهای دولت، سیستم رای گیری، 
پایش مدوام قوانین برای تضمین حفظ آزادی افراد، مشخص کردن روش‌های حفظ اطلاعات شخصی افراد و همچنین 
حذف جهت گیری‌های قانون‌ها به نفع افراد یا گروه‌های مشخص هستیم.

حقوق دگراندیشان سیاسی، جنسیتی، دینی، ...  را رعایت کنیم. در هر موضوعی، هر شخصی 
(با هر پیشینه و هر انگیزه ای)  ممکن است و محق است که نظر متفاوتی داشته باشد. 
این که اکثریت برداشت خاصی دارند نباید محدود کننده حقوق، آزادی بیان و فعالیت آن 
شخص شود. هنر یک نظام سیاسی و جامعه آزاد در این است که اجازه ندهد مخالف درست شود و 
امکان فعالیت همه را فراهم کند. توجه کنیم که این کشوری است برای همه افراد 

## بخش ۵: بیشتر بیندیشیم

یکی از نتایج مستقیم بحث ما،‌ نیازمندی ما به بحث و نقد شدن متفاوت برای تصحیح شدن بود.
در این بخش،‌به عنوان اولین گام، به بررسی بعضی از رفتارهایمان می‌پردازیم تا شاید کمک به درک بهتری کند.

**انقلاب اشتباه ۵۷ یا نیاز ما به تجربه تاریخی؟**
ما نمی‌توانیم طلبکار هیچ یک از گذشتگان باشیم. ما حتی نمی‌توانیم فاسدترین افراد، 
منحرف‌ترین آخوندها، اختلاسگران و سرکوبگران را مسئول کامل کارهایشان بدانیم. ما مردمی هستیم که 
این شرایط را به وجود آوردیم و تحمل کردیم و روز به روز بدتر شد و این نتایج را به بار آورد. 
بله خیلی موارد از جمله ناکارآمدی دین در تمام عرصه ها برای بسیاری از افراد مشخص بود ولی عقل جمعی
ما رشد نکرده بود. و الان نمی توانیم بگوییم آخوندها یا فلان کشورها سوء استفاده کردند و ما را فریب دادند
و تنها مسئول همه این مشکلات هستند. ما حماقت را دوست داشتیم و تا نتیجه تاریخی آن را ندیدیم نادرستی آن را نفهمیدیم.
پس ما به این تجربه تاریخی نیاز داشتیم. همین داستان برای فرزندانمان ممکن است رخ دهد
اگر ما امروز عقل خود را پیش نگیریم و خرد جمعی را گسترش ندهیم.

**احترام به آزادی بیان یا دیکته دیدگاه‌ها؟**
ما مواجه با طیفی از رفتارها هستیم که چرا فلان شخص/گروه/فیلسوف/استاد دانشگاه/
فعال سیاسی/ورزشکار/آخوند/هنرمند/شاعر، ... از یک عمل یک گروه یا حکومت انتقاد نکرد 
یا انتقاد کرد و یا چرا حمایت کرد و یا چرا دیر حمایت کرد. یا به افرادی بنگیریم که
انتقاد را زن ستیزی، مرد ستیزی و آزادی ستیزی نامیدند[^26] و فکر می کنند با برچسب زدن
و حذف صداهای دیگران می‌توان آزادی بیان ایجاد کرد؛ غافل از این که **آزادی بیان باعث پیشرفت جامعه می شود 
چون زمینه شفافیت،‌قضاوت و انتقاد را فراهم می کند و این انتقاد فراهم کننده خرد جمعی است**.

اگر ما دنبال آزادی بیان هستیم و
از حکومت فعلی  به خاطر از بین بردن آزادی انتقاد می‌کنیم، این به معنی این است که به همه 
احترام بگذاریم. ممکن است یک مطلب برای شما خیلی درست به نظر برسد ولی فرد دیگری نظر دیگری 
داشته باشد و نخواهد در آن مورد حرفی بزند.  شاید فلان فرد فکر می کند اعتراض به حکومت فقط 
به پایمال شدن خون جوانان ناآگاه ختم می شود و نمی خواهد اعتراض کند. اصلا چه دلیلی دارد که
همه کس باید در مورد همه چیز نظر بدهند؟ فلان بازیگر اصلا ترجیح می‌دهد طرفدار حکومت باشد. 
ما حق نداریم آزادی دیگران را محدود کنیم و مانع از ابراز دیدگاه‌های مختلف در جامعه شویم 
و زمینه‌ای به وجود بیاوریم که افراد سعی کنند خود را با جو خاصی تطبیق بدهند. 
اگر بخواهیم نظر خودمان را از زبان دیگران بشنویم دوباره به دامان ایدئولوژی و جامعه یکرنگ و
تک صدا برمی گردیم [^18].

[^18]: شما ممکن است بگویید اگر آزادی بیان حاکم است من می خواهم از دیدگاه دیگران
انتقاد کنم. بله هر مطلبی می توان گفت اما با حفظ آزادی بیان برای هر دو سوی گفتگو. 
می توانیم بگوییم از نظر من این کار درست است یا درست نیست، نه این که بگوییم فلان 
فرد حق ندارد فلان دیدگاه را داشته باشد یا اصلا دیدگاهی نداشته باشد. ما می‌توانیم
هر چیزی بگوییم به جز مطالبی که مخل آزادی بیان دیگران است.


[^26]: https://www.bbc.com/persian/articles/c04pv84l94no

**آخوند، پهلوی، قاجار، زند یا بدون وکیل؟**
اگر ما برای به دست آوردن حکومتی دموکراتیک تلاش می‌کنیم آیا این که خانواده سلطنتی‌ای
که قرار است بر فرض بودن هیچ مسئولیت سیاسی نداشته باشد، اهمیتی دارد؟ و به همین نسبت
چقدر مهم است که چه خانواده‌ای آن منصب را داشته باشد؟ 
اصلا شاید اکثر مردم ترجیح بدهند شخصی مانند 
مسیح علینژاد، رشيد خورشيديان، مولوی عبدالحمید، لوریس چکناواریان، کيانا فيروز، 
ژیلا مساعد، سوسن شریعتی، محمدرضا نیکفر، محسن کدیور، محمد خردادیان، 
مریم نمازی، یوسف اباذری، داریوش، زویا پیرزاد، گلشیفه فراهانی، عبداکریم سروش، 
علی دایی، تتلو، ...
را به عنوان نفر اول کشور انتخاب کنند. یا شاید بخواهیم خانواده‌ها / افراد مختلف را 
برای دوره های مختلف در نظر بگیریم. این طیف گسترده از سلایق و دیدگاه‌ها نشانگر نیازمندی به سیستمی است که 
تحت تاثیر نظرات شخصی افراد در جایگاهی که دارند قرار نگیرد[^27]. پس شاید بهتر باشد به جای این 
که فریفته تبلیغات و پیراهن چاک یک گروه/فرد/دیدگاه و تخریب کننده دیگری شویم، به الزامات جلوگیری از 
تشکیل یک دیکتاتوری دیگر فکر کنیم. اگر قرار است جامعه‌ای پویا با مردمی مسئول و حساس
به حقوق همدیگر تشکیل بدهیم، نقطه شروع فعالیتمان با وکالت دادن به یک عضو خانواده سلطنتی
است[^19]؟ آیا گروهی از حقوقدانان و اندیشمندان علوم انسانی و صاحب‌نظران فلسفه
سیاسی نمی توانند شروع کننده مباحث مورد نیاز برای آینده و مراحل گذار از یک حکومت
با تکیه بر عقل جمعی باشند؟

گذشته از این، آیا این بهترین کمک به نسل جدید است که کسانی که در راس امور بوده‌اند و 
جزییات مشکلات و ناکارآمدی‌ها را بهتر می‌دانند، به جای بیان علت خطاها و تلاش برای یافتن 
منبع مشکلات به صورت بنیادین، اقدام کنند برای نظریه دادن برای آینده و روش گذار به حکومتی جدید؟[^24]
طبق چه منطقی بررسی آینده و امکان رسیدن به وضعی بهتر، خیانت به کشور خوانده شد؟[^25] 
آیا نیاز ما فقط سرنگونی یک حکومت و/یا ایجاد یک حکومت جدید است؟ آیا حکومت مفیدی بر شانه‌های ضعیف شهروندانی خودبین و 
در قید و بند دین و بدون توجه به حقوق خود و جامعه می‌تواند بنا نهاده شود؟
ما نسل‌های گذشته به نسل‌های جدید مدیونیم به خاطر زندگی بخشیدن به آن‌ها در ویرانه‌ای که کشور نامیده ایم
و به خاطر خراب‌تر کردن این ویرانه. شاید بهتر باشد دلایل شکست‌ها را بررسی کنیم و اطلاع دهیم و 
به نسل‌های جدید اجازه دهیم خودشان و فارغ از تفکرات و جهان بینی (و احتمالا ایدئولوژی های خطرناک) ما 
کشور خود را بسازند.


[^19]: https://www.radiofarda.com/a/32233752.html

[^24]: https://telegra.ph/%D8%A8%D8%B1%D8%A7%DB%8C-%D9%86%D8%AC%D8%A7%D8%AA-%D8%A7%DB%8C%D8%B1%D8%A7%D9%86-02-04

[^25]: https://www.bbc.com/persian/articles/c84p0j4p4n3o

[^27]: اصلا اگر قرار است فردی داشته باشیم که هیچ کاره است، چرا یک اسطوره/شخصیت/نماد ملی را را به عنوان نفر اول انتخاب نکنیم؟ رستم، فردوسی، کوروش، ...؟ 


**عمامه پرانی: بی اخلاقی یا سرگرمی خطرناک؟**
اصولا جدای از این که ما مزاحم آزادی افرادی (بله حتی آخوندها)  می‌شویم و
بدون در نظر گرفتن این که حمایت نماینده یک کشور اروپایی از این کار 
غیراخلاقی تغییری در نادرستی آن عمل نمی تواند ایجاد کند [^16] و 
بدون توجه به نادرستی این که اهمیت آخوندها از بقیه کمتر است و نیازی به مخدوش کردن
تصویر آن‌ها نیست[^17]، 
ما باید مواظب سوءاستفاده‌ها از این جریان‌ها باشیم. 
این‌ افراد دنبال بهانه برای تحریک احساسات قشری هستند که تنها مرجع فکری آن‌ها هستند. 

[^16]: https://www.iranintl.com/202212150875

[^17]: https://www.radiofarda.com/a/32152186.html


## بخش ۶: نتیجه گیری

ما توضیح دادیم که به عنوان یک حکومت دینی، جمهوری اسلامی یک حکومت بی عیب است،‌ همانطور که طالبان و داعش بی عیب هستند.
ما نمی توانیم از حکومتی که یک مجموعه ارزش مشخص دارد بپرسیم چرا مطابق با ارزش‌های دیگر رفتار نکردی. 
و این حکومت‌ها تنها نمونه هایی از برداشت های اشتباه از دین نیستند.
دین کلا یک امر فردی و ضداجتماعی است زیرا که حوزه عملکرد غیرعقلانی دارد.
ما نمی توانیم از یک حکومت دینی بپرسیم چرا غیرعقلانی رفتار کردی.
علاوه بر جلوه سیاسی دین،‌ تمامی جلوه های دیگر دین چنین مشکلی را دارند. دین با معرفی ارزش‌های غیرعقلانی و
نشاندن هر فرد در جایگاه خدا، مانع بروز عقل، احساسات انسانی و تشکیل جامعه انسانی می‌شود.
پس برای داشتن جامعه انسانی، ما باید حوزه امور غیرعقلانی و عقلانی را تفکیک کنیم 
زیرا که دین توانایی گام برداشتن در حوزه‌های اخلاق و ارزش را ندارد. 
دین مجموعه ای از عقاید و مناسک است که افراد می توانند داشته باشند
بدون این که بتواند در حوزه امور عقلانی وارد شود. 

بعد از آن توضیح دادیم که ما نیازمندیم تمامی مشکلات تغییر حکومت را پیش بینی کنیم و برای آن‌ها راه حل بیندیشیم
تا تغییر حکومت با کمترین خسارت باشد.
ما به دنبال سیستم سیاسی ای هستیم که متعلق به همه است و باید موانع پیش رو و راه‌های نظارت مستمر بر آن را بررسی کنیم.


## ضمیمه ۱: عقل زمینی یا عقل الهی

در این ضمیمه به بحث در مورد این می پردازیم که آیا عقل زمینی ما (که ناقص است و به مرور زمان تکمیل می شود) 
باید معیار ما در زندگی باشد یا عقل الهی ای که دین ارائه می کند و ادعا می کند کامل است. 
هر چند که این موضوع شاید به طور مستقیم به مطالب پیشین مرتبط به نظر نرسد، 
برای تحلیل دقیق مطالب [بخش ۳](#بخش-۳-ویژگی-های-جامعه-ایرانی-و-ریشه-های-آن) مورد نیاز است. 

این موضوع در ارتباط با بحث ارزشگذاری غیرعقلانی توسط دین (بخش ۳) پر رنگ می شود. 
مخالفتی که می‌تواند در این باره مطرح شود این است که گفته می‌شود دین 
ارزش‌های متافیزیکی دارد که با عقل بشر قابل ارزیابی نیست و این دلیل غیرعقلانی بودن این ارزش‌ها نیست 
بلکه برای عقل بشر قابل درک نیست.
برای پاسخ به این مطلب ما سه مورد را مطرح می کنیم:

(۱) اگر دین برای بشر فرستاده شده است، نمی تواند ارزش‌های غیرعقلانی و غیرقابل ارزیابی توسط
عقل بشر ارائه کند[^1] و این با وجود خدای حکیم در تضاد است که عقل ناقص به بشر بدهد و
بگوید من آن را توسط فرستاده‌ام[^2] کامل می کنم و فرستاده ام حرف‌هایی  می‌زند که شما نمی‌فهمید
ولی باید قبول کنید. چرا از ابتدا عقلی نداد که حرف های منتسب به او را بتوانیم ارزیابی کنیم؟ 
پس خدای عاقل نمی تواند ماوراء عقل بشری از بشر توقع داشته باشد و او را به خاطر پیگیری عقلش مواخذه کند.
برعکس، خدا ما را به خاطر عدم به کاربستن همین عقل زمینی مان می تواند مواخذه کند.
از این رو، اگر ارزش برای ارزیابی توسط انسان‌هاست، باید درستی آن توسط عقل بشر ارزیابی شود. 

(۲) در مورد یک موضوع ابطال ناپذیر نمی توان گفت که «این موضوع قابل ارزیابی با عقل بشر نیست 
چون عقل بشر ناقص است و این مشکل عقل بشر است».
کامل شدن عقل بشر (اگر کاملی وجود داشته باشد) تغییری در ابطال‌ناپذیری آن موضوع ایجاد نمی کند.
پس مشکل از کامل و ناقص بودن عقل بشر نیست. مشکل از حوزه و نوع مطلب است. 
این نشان می‌دهد که چیزی که به نام عقل کامل الهی بیان می‌شود اصلا عقل نیست و نباید در حوزه
عقل به آن نگاه کرد و آن را ارزیابی کرد.

(۳) تجربه تاریخی ما و ادیان دیگر نشان می دهد که تعطیل کردن عقل  زمینی بشر و
اعتماد به عقل الهی متافیزیکی ادیان هیچ نتیجه‌ای جز تباهی و فساد نداشته است.
به عبارت دیگر، به صورت تجربی هم ما دیده ایم که عقل الهی، عقل نیست
و توانایی بهبود امور و جایگزینی عقل بشری را ندارد.
از این رو ما نمی توانیم بگوییم حکومت طالبان/داعش/ایران حکومت های دینی اشتباهی هستند.
ما نمی توانیم درست و غلط را که مربوط به حوزه ارزیابی عقلانی هستند در حوزه دین به کار ببریم.

[^1]: اصولا، ارسال دین توسط خدا برای موجود مختار تناقض عقلانی دارد.
وقتی که شما دین می فرستید باید دین کامل بفرستید یعنی تمام نیازهای تمام ادوار 
تمام انسان‌ها را پیش بینی کنید و به آنها پاسخ دهید (همانطور که مدعیان روحانی
ما می گویند که اسلام برای تولد تا مرگ برنامه دارد). بسیار خوب. فرض محال می‌کنیم
چنین دینی آمده است اما حالا  چرا ما مختار آفریده شده ایم؟ (توجه کنیم که جواب
به این تناقض برای دین آسان است: چون خدا می خواهد. اما این جواب عقلانی نیست و
خدای عاقل نمی تواند چیزی بخواهد که مخالف عقل بشری است.) این نشان می دهد که خدایی وجود
ندارد که فرستاده‌ای داشته باشد. ممکن است خدا وجود داشته باشد، اما این خدایی نیست که از ما 
بخواهد وجودش را بدانیم یا تایید کنیم یا این تایید ما را به بهشت ببرد.  
  به همین صورت در مورد هدف خلقت می توانیم سوال کنیم. آیا برای موجود مختار می توان هدف مشخص کرد؟
  اگر ما مختاریم، خودمان می توانیم و باید هدفمان را تشخیص دهیم. اگر خدا برای ما هدف مشخص کرده است،‌
  چرا این هدف برای ما واضح نیست و نیاز به واسطه هایی برای دریافت آن است؟ و اصلا اگر هدف برای ما مشخص کرده
  است چرا ما اختیار داریم؟ این نشان می دهد که خدای عاقل، برای آفریده مختارش نمی تواند هدف مشخص کند.  
  بیایید به اثرات اجتماعی این تفکرات نگاه کنیم. وقتی خدا هدف مشخص می کند و برنامه می فرستد چرا ما باید
  فعالیت خاصی کنیم و سعی در تغییر این دنیا کنیم. به قول ابن سینا، این دنیا در بهترین حالت موجودش هست.
  و به اینها بیفزاییم ذم دنیا و مال اندوزی و توجه به غیرخدا را که در ادبیات اخلاق دینی مطرح می شود.
  و این می شود که ما هیچ نقش تاثیرگذاری در جامعه، دانش و تکنولوژی نداریم و به قول آمارتیا سن به دریافت کنندگان
  منفعل نتایج پیشرفت‌ها تبدیل شده ایم به جای اثرگذاری فعالانه در جهان (همانطور که در بخش ۵ توضیح می‌دهیم) و
  این نه تنها وضع اجتماعی و اقتصادی ما که وضع سیاسی ما را تحت تاثیر قرار می دهد.
  آیا ما برای این زندگی منفعلانه دینی نیازمند آزادی هستیم؟
  نیازمند حمایت از صدای دگراندیشان و پیوندهای اجتماعی هستیم؟ 
  و می بینیم که آن ریشه های معیوب در نادیده گرفتن اختیار و آزادی فردی در تفکر دینی،
  چگونه کشتزارهایی سرشار از میوه‌های ناخوشایند در جامعه، سیاست و اقتصاد به ثمر رسانده است.   
  باید توجه کنیم که مسلما می توانیم افرادی را پیدا کنید که مسلمان هستند
  و پیگیر وضعیت اجتماعی و آزادی های سیاسی و ... . اما این افراد ارزشگذاری های مخصوص به
  خود را داشته اند و طبق دین معمول و رایج پیش نرفته اند و حوزه‌ تاثیر دین را به امور عبادتی و 
  غیرعقلانی محدود کرده اند. همانطور که در [بخش ۴](#بخش-۴-پیش-نیازهای-رسیدن-به-مدل-ایده-آل-سیاسی) 
  توضیح می دهیم، نتیجه این بحث این نیست که لزوما دین را باید کنار بگذاریم، نتیجه این است که **حوزه
  عملکرد امور غیرعقلانی را از امور عقلانی تفکیک کنیم**.
  
[^2]: فرستاده‌ای که توسط خودش و دلایل متافیزیکی-غیرعقلانی خودش باید شناخته شود و به آسانی می تواند فرستاده‌ای دیگر را نفی کند.

همچنین باید توجه نمود که عقل الهی متافیزیکی که به عنوان عقل کامل توسط دین مطرح می شود،
اصولا عقل نیست و مجموعه ای از عقاید و احادیث و مباحث کلامی است که بنابر سلیقه مفسران گلچین شده 
و به عنوان دستورات خدا مطرح می شود. در واقع این گلچین ها،‌ مجموعه ای از توجیهات برای واگذاری تمام مسائل 
غیرعقلانی مطرح شده به نام دین و به خدایی است که مجبور است منطقی جز منطق عقل بشری داشته باشد
چون نمی تواند مطابق با عقل بشری صحبت کند.

موضوع دیگری که در زمینه‌های مشابه مطرح می شود این است که قشر روحانی جامعه می گویند
شما در هر کاری به سراغ متخصص آن موضوع می روید، چرا در امور دینی به متخصص مراجعه نمی کنید؟
در پاسخ باید توجه کنیم که ما در مواردی که متخصصی از عقل بشری و روش علمی عقلانی پیروی می کند،
می توانیم از متخصص استفاده کنیم اما مادامی که راه عقلانی را پیش می گیرد. اما در امور دینی،
روحانیون و افرادی که خود را به دین نزدیکتر می دانند، از ما می‌خواهند که 
عقل خود را برای یک پروسه غیرعقلانی تعطیل کنیم و به آنها اعتماد کنیم.
چرا ما به رمال ها برای انتخاب های زندگی مان اعتماد نمی کنیم؟ چون می دانیم که
روش آنها یک روش غیرعقلانی و غیرمنطقی است و حتی اگر پیش بینی آنها درست باشد، ارزشی ندارد.

نتیجه ای که از موضوعات این قسمت می گیریم این است که **خدایی نمی تواند وجود داشته 
باشد که از بشر بخواهد عقل خود را تعطیل کند و توهمات دیگران را بر عقل خود ترجیح دهد.
هر مساله غیرعقلانی که در هر دینی مطرح شده است اشتباه است و منظور از عقل، همین عقل زمینی ماست 
که به مرور تکمیل می شود و نقایص خود را جبران می کند و نه توهمی به نام عقل الهی که با
بیان عدم نیاز به استدلال عقلانی و حواله دادن به خواست خدا و قضای الهی، 
باید مرتبا فربه‌تر شود تا مشکلات منطقی بیشتری را در خود جای دهد**.



## ضمیمه ۲: از اندیشمندان بیاموزیم

### تامس هابز

هابز در لویاتان از قدرت نامحدود سلطان دفاع می کند ولی با هر نوع «بیان خارج از طبیعت و عقلانیت» مخالف بود
و اساس قدرت سلطان را بر توافق و رضایت مردمان مبتنی می دانست.

هابز برای روشن کردن اصول کردار و اخلاق، عقل آدمی را تنها راهنمای ممکن قرارداده بود.
برای مقایسه بهتر دیدگاه هابز بهتر است از کمی پیشتر شروع کنیم.
روش قیاس ارسطو که اصول کلی ای را مبنا قرار می داد و براساس آن استنتاج می کرد 
تنها در ریاضیات و هندسه درست بود،
اما در علوم دیگر به دلیل ناشناخته بودن اصول مبنایی (که مسلم فرض شده اند) بنایی سست بنا می نهد. 
این باعث می شد تا این روش فکری در ادیان مختلف استفاده شود تا حقانیت خود را نشان دهند.
روش قیاس ارسطو از عدم مطابقت با عالم خارج رنج می برد و هیچ تطابقی و 
تحلیلی مبتنی بر طبیعت ارائه نمی کند.
از این رو نقص‌های موجود در اصول درست مفروض شده و استنتاج های حاصل شده از آن‌ها هیچ‌گاه مشخص نمی شود.
رنه دکارت و فرانسیس بیکن  (از معاصران هابز) روش تحقیق علمی 
در چگونگی معرفت بشر را مدنظر قرار داده بودند.
دکارت با روش شک کردن در همه چیز، همه حقایق مقبول را مورد سوال قرار داد و 
در درستی اصول مبنایی در قیاس ارسطو تشکیک کرد.
فرانس بیکن افکار زمان را متوجه کرد که برای شناختن طبیعت باید به طبیعت رجوع کرد و روش استقرا را مطرح کرد.

هابز می گوید برای شناختن اجتماع و دستگاه سیاست باید از روان شناسی آدم شروع کرد و
محرک رفتار آدمی را رغبت و یا نفرت می داند.
در وضع طبیعی، آدمیان (قبل از تشکیل اجتماع) هر کسی سود خود را می جوید و رقابت و خصومت به وجود می آید. 
ترس از مرگ در اثر این خصومتها، محرک آدمی برای ایجاد صلح است که اصول دستیابی به 
قوانین طبیعت خوانده می شود: عقل آدمی او را از انجام کاری که برای بقای او مشکل ساز است باز می دارد.
افراد توافق می کنند قسمتی از حقوق و آزادی های خود را به حکمران واگذار کنند
تا از اعتشاش و ناامنی و تعدیات خارجی مصون باشند.
از دیدگاه هابز سلطنت موروثی بهتر از انتخابی است زیرا مانع رقابت دائم بین مردم می شود.
از نظر هابز، تصورات خوب و بد و عدل و ظلم قبل از تشکیل اجتماع سیاسی معنا ندارد 
و قانون است که این مفاهیم را معنا می کند.
تحقیق در جوامع بدوی نشان می دهد فرض هابز در وجود رقابت و نفرت قبل از تشکیل جامعه اشتباه است.
از سوی دیگر معلوم نیست هر نظم و آرامشی بهتر از اعتشاش و هرج و مرج باشد.
با این وجود اهمیت تفکر هابز در این است که **تفکر سیاسی را از قید سنت و رجوع به عقاید ثقات و توسل
به اصول دینی و یا اصول ماوراء طبیعت آزاد کرد و تفکر سیاسی را بر پایه ای تحلیلی علمی** قرار داد. [^22]


### جان لاک

لاک از اندیشمندان مسلک تجربه، Empiricism، است که عقیده دارد منشا معرفت حس و تجربه است. 
لاک می گویند هیچ چیز در ذهن ما نیست که از راه حواس به دست نیامده باشد. 
او کسب تصورات بدیهی اولی (که اصول فلسفه و ریاضی هستند) را نیز از طریق حس می داند. 
پس از لاک، هیوم و برکلی و کانت و برتراند راسل تجربه گرایی را توسعه دادند.
در فلسفه سیساسی جان، در وضع اجتماعی تمامی افراد مساوی و آزادند ولی چون این وضع دشواری هایی داشته است
مردم تشکیل اجتماع داده اند. در وضع طبیعی، چون همه آزادندو با هم برابرند هیچ کس نمی تواند
به جان، تندرستی، آزادی و مال دیگران آسیب بزند.
برخلاف هابز که وضع طبیعی را وضع جنگ دائم می دانست و هر فرد را چون گرگی نسبت به دیگران در
نظر می گرفت، لاک قانون طبیعی را یک قانون اخلاقی می داند و نه یک قانون صرفا عقلی (طبق نظر هابز،
افراد عاقل برای ممانعت از تلف شدن، گرد هم جمع می شوند). 
در دیدگاه لاک، در وضع طبیعی افراد به یکدیگر اطمینان ندارند که قوانین طبیعت را 
به کار ببندند و از همین روی یک قدرت واحدی را بر خود می گمارند تا ضامن اجرای قانون طبیعت شود.

برخلاف هابز، لاک حکمران را دارای قدرت مطلق نمی داند زیرا افراد نمی توانند 
به حکمران خود قدرت مطلق بدهند زیرا خود قدرت مطلق ندارند.
لاک قدرت حکمرانی را از سلطان به هیات قانونگذار منتقل می کند. با این وجود، 
امکان آسیب رساندن به اقلیت توسط رای اکثیرت و هیات قانونگذار را بررسی نمی کند.
جان لاک حق مردم برای ساقط کردن دولت در صورت بیدادگری را به رسمیت می شناخت. 
انقلاب ۱۶۸۸ انگلستان که بدون خشونت به وقوع پیوست خط بطلانی بود بر تفکر هابز 
مبتنی بر انحلال جامعه سیاسی در صورت طغیان مردم.
لاک طرفدار برتری پارلمان بر شاه است ولی در آثارش نشانی از انتخاب موثر افراد مردم
با انتخاب پارلمان نیست. پارلمان انگلیس حتی پس از ۱۶۸۸ از طرف همه مردم انتخاب نمی شد. [^22]


### جرمی بنتام

بنتام در اصل حقوقدان بود و مقصد اصلی اش اصلاح قوانین و ساختار قضایی انگلستان بود.
او همانند اپیکور  معتقد بود محرک اصلی آدمی در کارها، 
کسب خوشی و فرار از رنج است. پس برای فرد چیزی خوب است که خوشی او را فراهم می کند
و برای اجتماع تامین حداکثر خوشی برای حداکثر افراد تعریف خوبی یا خیر است.
از این روی، بنتام معتقد بود قانونی که خوشی عده زیادی را تامین کند خوب و عادلانه است.
بنتام از این لحاظ که سیساست و اخلاق را بر روان شناسی آدمی مبتنی می کند به هابز شبیه است. 
با این وجود کسب خوشی و گریز از درد امروزه به عنوان محرک اصلی اعمال آدمی شناخته نمی شود.
نظریه بنتام و شاگردش، جان استورات میل، یکی از ارکان فلسفه لیبرالیزم در انگلیس شد. قبل از 
بنتام، سنت یا دیدگاه کلیسا به عنوان میزان قانونگذاری استفاده می شد، 
اما **اصول بنتام میزای عقلانی برای تشخیص خیر همگانی ارائه کرد**: 
قانونی عادلانه است که نفع حداکثر افراد را تامین کند. [^22]


### جان استوارت میل

جان استوارت میل همچون آگوست کنت به خیالبافی های مربوط به فلسفه ماوراء الطبیعه به تحقیر می نگرد.
در فلسفه اخلاقی، میل تابع بنتام است ولی خوشی ها را از لحاظ کیفیت یکسان نمی داند. 
میل می گوید آگاهی دردمندی را در پی دارد ولی انسان آگاهی و دردمندی را بر 
بی خبری و بی دردی رجحان می دهد.
از دیدگاه میل، آزادی، نبودن مانع است و **پیشرفت سیاسی و اجتماعی تنها 
در نتیجه بهتر شدن افراد صورت می گیرد و بهتر شدن افراد فقط در جوامع آزاد 
رخ می دهد که امکان پرورش استعداد های مختلف افراد گوناگون را فراهم می آورند**.

از دیدگاه میل، نفوذ دین و سنت در زندگی اجتماعی مردمان سبب بروز نوع دیگری از
ستمگری می شود حتی در حکومت مبتنی بر دموکراسی. پیروی کورکورانه از سنت ها و عقاید 
و عدم ارزیابی آنها، سبب تعصب در عقیده و تنگ کردن فضای فکری و ممانعت از پیشرفت عقلانی می شود.
میل سه نوع آزادی را مطرح می کند: آزادی اندیشه و بیان (هیچ کس حق ندارد عقیده 
مخالف را خاموش کند)، آزادی ذوقها و سلیقه‌هاو آزادی اجتماعات. میل بیان می کند 
**افراد ناجور (اکسانتریک) را باید در راهی که می روند تشویق کرد و آزادی 
برای نمو فردیت افراد ضروری است و تفاوت‌های فردی نه تنها خیر فردی است بلکه خیر اجتماعی هم هست**. 
از این رو **گوناگونی سبب توسعه اجتماعی** می شود.

استوارت میل با هر نوع دیکتاتوری مخالف است. دیکتاتور حتی اگر هم نیکوکار باشد و در 
اثر تملق چاپلوسان منحرف نشود، مانع از بروز گوناگونی و تکثر سلیقه ها و افکار و مشاغل می شود. 
از این رو، دیکتاتور مانع رشد شخصیت افراد و استعدادهای آنها می شود.
۷ سال پس از کتاب «در آزادی» میل، در سال 1867، کارگران و اشخاص فقیر صاحب رای شدند و 
زنان تا سال 1918 حق رای نداشتند. میل به دفاع از حقوق زنان کمر بست و معتقد بود 
دادند آزادی به افراد برای تکامل شخصیت و استعدادهای آنها ضروری است.  [^22]

[^22]: برای مطالعه بیشتر به کتاب «آزادی فرد و قدرت دولت» ، مولف و مترجم: محمود صناعی مراجعه کنید.

### ماکس وبر

وبر معتقد بود چون خرد (reason)، واقعیت (fact) و ارزش  قلمروهایی جدا و پیوند ناپذیر دارند 
علم نمی تواند ما را به حقیقت برساند (علم ما را فقط به دانش می رساند) و نمی تواند به ارزش ها اعتبار ببخشد.
از نظر وبر، انسان در جهانی بی معنا معانی خاص خود را می آفریند و آفریده ای است
احتمالا اخلاقی که برای راهنمایی اون مطلق هایی طبیعی یا فوق طبیعی وجود ندارد.
هر چند زرق و برق علم تا حد زیادی علوم اجتماعی بعد از قرون وسطی را پوشانده بود،
هنوز به لحاظ بنیادی جستجویی متافیزیکی بود، زیرا مبتنی بر تفکری بود که فرض می کند نظریه عام و یکپارچه و نظام مند وجود دارد.
به جز منتسکیو، ماکس وبر تنها دانشمند غیرمتافیزیکی علوم اجتماعی دوره جدید است.
وبر معتقد است علم نمی تواند به دانش یکپارچه متافیزیکی بینجامد و قادر نیست به هیچ نظامی از 
ارزش ها اعتبار بدهد.

متافیزیکی بودن با یونانی ها شروع شد که فکر می کردند ساختار ذهن با ساختار قلمروهای طبیعی و اخلاقی یکی است و
از این رو با درک واقعیت ذهنی می توانیم مطمئن باشیم همان واقعیت مدرک در طبیعت هم رخ می دهد
(رویکرد قیاسی مرجّح فیلسوفان یونانی) و یا ذهن باید به طور مستقیم به پدیده های طبیعی بپردازد
(دیدگاه استقرایی مابعد روشنفکری). متافیزیکی بودن به معنای قبول این فرض است که مهمترین ویژگی ذهن بشر،
یکپارچگی و دائمی بودن و یکی بودن آن با قمروهای طبیعی و اخلاقی است.
وبر می گفت مناسبات اجتماعی به عنوان الگوی های معنایی (pattern of meaning) باید مطالعه شوند
و هیچ یک از آن معناها اعتبار ذاتی (intrinsic) ندارند.
از نظر وبر، هیچ واقعیت غایی ای وجود ندارد.
**وبر بین حوزه های ارزش، منطق و واقعیت تمایز شدیدی قائل می شد 
و نه تنها آن ها را از هم جدا می کرد بلکه آنها را پیوندناپذیر می دانست**.[^21]

[^21]: برای مطالعه بیشتر مراجعه کنید به کتاب «شرایط اخلاقی رشد اقتصادی»، 
مترجمین: احمد تدین و شهین احمدی،  مقاله «میراث ماکس وبر: سیاستی غیرمتافیزیکی، دانیل روزیدس»
Daniel Rossides, The legacy of max weber: a non-methaphyscial politics, 1972

### یورگن هابرماس

هابرماس جامعه مدرن را تنها با دسترسی به تکنولوژی پیشرفته تعریف نمی کند. از دیدگاه او،‌ **جامعه مدرن
به توانایی جمعی ما در نقد و استدلال سنت‌هایمان وابسته است و استدلال تنها در کشف حقیقت به صورت فردی نیست 
بلکه در خرد ارتباطی communicative reason (توانایی جمعی در استدلال در مقابل و در مواجهه با دیگران) است**. 

مطابق با دیدگاه هابرماس، رشد خرد ارتباطی در اروپای قرن ۱۸،‌ سبب زیر سوال بردن اعمال دولت‌ها
و از سوی دیگر،‌ سبب کشف علاقه‌مندی‌ها و نیازهای مشترک
بین افراد جامعه شد که توسط دولت‌‌ها نادیده گرفته می‌شد[^23]. 

به بیان دیگر، علوم انسانی بخشی جدانشدنی از زندگی هر فرد هستند که هر چند شاید وقتی برای تحصیل و تصحیح آن‌ها نگذارد،
اما پیوسته در ارتباط با دیگران و به واسطه زندگی اجتماعی، آن‌ها را بروز می دهد و این خرد ارتباطی و ارتباط مستمر 
قشرهای مختلف و گفتگوی آن‌هاست که تامین کننده تصحیح نگرش و رویکرد اجتماعی افراد جامعه می شود. 

این تنها کافی نیست که جامعه‌ای فیلسوفان سیاسی و اندیشمندان علوم انسانی داشته باشد، جامعه مدرن
بر دوش انسان‌هایی اهل گفتگو، تبادل نظر و انتقاد بنیان نهاده می‌شود که تضمین کننده ارتقاء جامعه به صورت متداوم هستند.
این دیدگاه دقیقا با دیدگاه‌هایی از ما که می گوییم با سیاست، علوم انسانی کاری نداریم، دین (و خزعبلاتی که تحت آن نام فروخته می شود) 
کاری نداریم در تضاد است. اگر ما می توانستیم ارتباطی با این حوزه‌های زندگی نداشته باشیم، آنگاه می توانیم بگوییم
برای ما مهم نیست که در آنها چه می گذرد. اما وقتی زندگی ما را تحت تاثیر قرار می‌دهند (و بنابراین رفتار اجتماعی ما در این حوزه‌ها
زندگی دیگران را تحت تاثیر قرار می‌دهد)، با چشم‌پوشی از توجه به آنها،
تنها مانع نقش آفرینی خود در جامعه، ارتقاء جامعه و در پی آن حذف صداها و سلیقه های مختلف می‌شویم.
جامعه وقتی می تواند درست عمل کند که افراد جامعه، قبل از پیگیری زندگی روزانه خود، خود را عضوی از جامعه بدانند و نیاز‌های جمعی
را بر علایق فردی ترجیح دهند. این جامعه،  بروز دهنده سلیقه های متفاوت و متضاد، تضمین کننده رفاه اعضای آن و تصحیح کننده مداوم خود است.

[^23]: Will Buckingham, The Philosophy Book

 ### آمارتیا سن
 
 آمارتیا سن در کتاب توسعه یعنی آزادی [^12] توضیح می‌دهد که آزادی (freedom) جامعه 
 و وجود ارگان‌ها و مکانیسم‌های مراقبت از آزادی افراد، برای توسعه‌ی یک جامعه ضروری و معیار 
 رسیدن به توسعه است و توضیح می دهد که **عدم وجود آزادی، افراد را به دریافت کنندگان منفعل 
 نتایج پیشرفت‌ها (passive recipients of dispensed benefits)  تبدیل می کند به جای اثرگذاران فعال 
 در ایجاد تغییرات در جهان (active agents of change)**. 
 
 
 [^12]: https://fa.wikipedia.org/wiki/%D8%AA%D9%88%D8%B3%D8%B9%D9%87_%D8%A8%D9%87_%D9%85%D8%AB%D8%A7%D8%A8%D9%87_%D8%A2%D8%B2%D8%A7%D8%AF%DB%8C
 
---
